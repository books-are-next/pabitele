<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>pabitele-11</title>
		<link href="../Styles/pabitele_idstyles.css" rel="stylesheet" type="text/css"/>
	</head>
	<body id="pabitele" xml:lang="cs-CZ">
		<div>
			<p id="toc_marker-9" class="MLP-uroven2-kapitola">Dáma s&#160;kaméliemi</p>
			<p class="MLP-text-bez1radku">Je poschoďový činžák na periferii a&#160;ze dvora i&#160;z&#160;pavlače toho domu se vchází rovnou do bytu a&#160;na každých dveřích těch bytů je nasazena malinká předsíňka, která se podobá dřevěné krabici, a&#160;tak nájemníci jako by vcházeli nebo vycházeli z&#160;almar, tolik se ty předsíňky podobají skříním. A&#160;točité schody vedou na pavlač a&#160;čas od času se natírají vápnem, aby se ušetřilo světlo za stmívání. A&#160;z&#160;výklenku schodů shlíží Kristus, který místo trnové koruny má věnec umělých růží, které jednou jeden nájemník vystřílel u&#160;kolotoče, a&#160;pod tím Kristem klečí domovnice a&#160;vedle ní je kbelík a&#160;ta žena mocnými pohyby drhne schody.</p>
			<p class="MLP-text">„Dobrej večer, maminko,“ pozdravila aranžérka Rosetka.</p>
			<p class="MLP-text">„Dobrej,“ řekla matka a&#160;stáhla hadrem špínu.</p>
			<p class="MLP-text">„Maminko, kolikrát jsem vám jen říkala, abyste si dala pod ty kolena rohožku. Nebo přeloženej pytel!“</p>
			<p class="MLP-text">„Ach jo,“ řekla matka a&#160;nechala ruku v&#160;kbelíku.</p>
			<p class="MLP-text">„Vidíte, vidíte, jste potom samý regma a&#160;celý noci prohekáte,“ řekla Rosetka a&#160;štítivě špičkou střevíčku odhrnula mokrý hadr a&#160;postavila se o&#160;schod nad matku. V&#160;prstech držela na zlaté niti bílou krabici, která se pohybovala jak kyvadlo.</p>
			<p class="MLP-text">„Ach ty můj světe,“ lamentovala matka a&#160;namočila kartáč do špíny, „neseš nějaký prachy?“</p>
			<p class="MLP-text">„Až příští měsíc,“ řekla dcera.</p>
			<p class="MLP-text">„Tak to tě budu živit do smrti?“ zahořekovala matka a&#160;rejžákem jako by ventilovala svoje neštěstí.</p>
			<p class="MLP-text">„Tak hele, matko, dost. Jestli se vám to nelíbí, tak si spakuju svoje cajky a&#160;jdu z&#160;domu. Copak jsem na světě jen pro nějaký slzavý oudo­lí?“ řekla Rosetka.</p>
			<p class="MLP-text">„Co to zase neseš v&#160;tý krabici?“ optala se matka.</p>
			<p class="MLP-text">„Však vy to dobře víte,“ řekla Rosetka a&#160;zvedla prstík a&#160;na zlaté niti převázaný balíček se klinkal a&#160;dívka sklonila hlavu a&#160;houkla, „už abych zase jela na rajón!“</p>
			<p class="MLP-text">Tak vešla na pavlač.</p>
			<p class="MLP-text">O&#160;zábradlí se opíraly dvě stařeny.</p>
			<p class="MLP-text">„Já,“ řekla jedna, „já kdybych byla na místě paní Simpsonový, tak já bych řekla princi Waleskýmu, jako tvoje milenka, prosím, ale jako manželka nikdy ne, protože tím by britský impérium bylo u&#160;bejka…“</p>
			<p class="MLP-text">„Dobrej večer,“ řekla Rosetka.</p>
			<p class="MLP-text">„Dobrej, dobrej,“ řekla sladce druhá stařenka a&#160;dodala: „Asi sprchne, jsou cejtit kanály.“</p>
			<p class="MLP-text">Rosetka vešla do předsíňky a&#160;hned do kuchyně. Bílou krabici položila na vystlanou postel, pak vešla do tmavého pokoje. Okny toho pokoje bylo vidět přes ulici do rozsvíceného hostince.</p>
			<p class="MLP-text">„Jseš tady?“ optala se.</p>
			<p class="MLP-text">„Jsem, Rosetko, nebyl na pavláčce můj kocourek?“</p>
			<p class="MLP-text">„Neviděla jsem, ale dobrej večer, tati,“ řekla a&#160;pak se opřela loktem o&#160;křeslo, ve kterém seděl její otec a&#160;díval se do hospody, kde kolem zeleného biliáru chodili hráči s&#160;tágy a&#160;rámy oken jim utínaly hlavy a&#160;nohy.</p>
			<p class="MLP-text">„Že to ten Láďa nehraje přes ruku?“ divil se otec. Rosetka si rozpínala podprsenku.</p>
			<p class="MLP-text">„A&#160;co jsem říkal,“ řekl otec spokojeně, „a&#160;navíc teď Kamil bude ozobávat američku!“</p>
			<p class="MLP-text">„Ano?“ řekla Rosetka a&#160;stahovala si kalhotky, ale noha jí zachytila nártem a&#160;ona poskakovala, až upadla bokem na divan.</p>
			<p class="MLP-text">Ale otec se rozkuckal a&#160;začal dávit.</p>
			<p class="MLP-text">Rosetka přistavila kbelík, pak otevřela skříň, vytáhla bílou róbu, hodila si ji na sebe, hladila studený atlas a&#160;dívala se, jak jí to sluší.</p>
			<p class="MLP-text">„Abych už vydávil ten zatracenej život,“ řekl otec.</p>
			<p class="MLP-text">Pak se schoulil do klubíčka a&#160;naslouchal něžným úderům biliárových koulí.</p>
			<p class="MLP-text">„Kdyby tady byl tak můj kocourek,“ postesknul si.</p>
			<p class="MLP-text">„Však von se vrátí, asi se někde mrňouká nebo co,“ řekla dcera a&#160;dopnula si čistou podprsenku.</p>
			<p class="MLP-text">Pak vešla do kuchyně.</p>
			<p class="MLP-text">Matka stála před zrcadlem a&#160;držela v&#160;prstech větvičku krásné kamélie. Na vystlané posteli ležel zlatý provázek a&#160;otevřená bílá krabice.</p>
			<p class="MLP-text">„Maminko, hned si sundejte ten pytel!“ řekla Rosetka a&#160;dodala šeptem, „zase mu bylo špatně.“</p>
			<p class="MLP-text">Matka opatrně položila kamélii na postel, pak si odvázala pytel, který nosila místo zástěry, když myla schody, a&#160;ukázala na větvičku a&#160;volala: „Takovou kamélii jsem mívala o&#160;každým zahradnickým plese!“ a&#160;pošeptala: „Chtěl telecí s&#160;nádivkou, už mu asi nebere…“</p>
			<p class="MLP-text">„Maminko, budete mi pomáhat!“ řekla Rosetka a&#160;dodala šeptem: „Pořád se ptá po kocourovi.“</p>
			<p class="MLP-text">Matka z&#160;almárky vzala stříbrné střevíčky na skleněných kram­flíčkách, dívala se na dceru, skloněnou nad umyvadlem, a&#160;volala: „Na těch bych si vyvrkla kotník!“ a&#160;dodala šeptem: „Zakopával o&#160;tu potvoru, tak doktor řekl, že kocour musí pryč.“</p>
			<p class="MLP-text">Rosetka si čistila ouška cípem ručníku a&#160;matka přinesla z&#160;pokoje atlasové šaty, zvedla je před sebe a&#160;dívala se v&#160;zrcadle, jak jí to sluší.</p>
			<p class="MLP-text">„Maminko, umejte si ruce, umažete mi to!“ řekla Rosetka a&#160;dodala šeptem: „A kam jste ho odnesla?“</p>
			<p class="MLP-text">„Rosetko, tobě budou všichni závidět,“ volala matka a&#160;pošeptala: „Vodnesla jsem tu příšeru do ďáblický rokle.“</p>
			<p class="MLP-text">„Maminko, teďka mi přetáhněte tu róbu přes hlavu,“ řekla Roset­ka. „Zejtra ho půjdu hledat, to jste to vyvedla.“</p>
			<p class="MLP-text">„Ach, ty šaty jsou šikanézní,“ zvolala matka a&#160;pošeptala: „Včera tatínek poprvně v&#160;životě plakal, nikdo z&#160;kamarádů už za ním nepřišel, nikdo mu nic nevzkázal, nepozdravoval…“ </p>
			<p class="MLP-text">Rosetka si kroužila smělejší rty, pak připevnila kamélii na šaty.</p>
			<p class="MLP-text">Matka utřela slzu a&#160;vzdychla.</p>
			<p class="MLP-text">Pak otevřela dveře do pokoje, rozsvítila a&#160;oběma rukama ukazovala na vstupující dceru.</p>
			<p class="MLP-text">„Jen se podívej, tatínku! Dáma s&#160;kaméliemi!“</p>
			<p class="MLP-text">Vychrtlý obličej vykoukl ze křesla.</p>
			<p class="MLP-text">„Sluší ti to, dceruško, sluší,“ řekl otec a&#160;zvedl k&#160;obličeji kulaté kapesní zrcátko, díval se do něj a&#160;pak ukázal prstem na fotografii mezi okny, fotku silného muže v&#160;rozhalené košili, jak stojí u&#160;biliáru a&#160;kříduje si tágo, ukázal na tu fotografii a&#160;řekl: „Z&#160;takovýchhle začátků, takovýhle konce,“ dodal a&#160;zadíval se do zrcátka a&#160;objel si prstem vrásky kolem úst.</p>
			<p class="MLP-text">„Tatínku,“ řekla Rosetka a&#160;jak manekýnka se otáčela, aby se ukázala ze všech póz.</p>
			<p class="MLP-text">„Sluší ti to, děvčátko,“ hovořil otec tiše, „pěkně se bav, tak jako jsem se já rád bavíval, a&#160;radím ti, vždycky chtěj bejt něčím lepším, tak jak jsem to dělával i&#160;já…, já, kterej dneska už vím, proč kamarádi od biliáru už nejdou a&#160;nepřijdou. Já sám bych za sebou nepřišel taky,“ řekl usměvavý otec a&#160;podíval se znovu do kulatého kapesního zrcátka a&#160;dodal: „jen kdyby tady se mnou byl můj kocourek, můj kocour, kterej mě vidí pořád tak, jako bych byl mladej a&#160;hezkej a&#160;milej a&#160;tak, víš?“</p>
			<p class="MLP-text">Pod okny zabečel klakson.</p>
			<p class="MLP-text">„Taxík je tady,“ zvolala Rosetka, „tatínku, dobrou noc!“ a&#160;poslala vzduchem hubičku.</p>
			<p class="MLP-text">„Jdi, holčičko, a&#160;bav se, bav, tak jako já jsem se bavíval, když byl můj čas,“ pošeptal otec a&#160;opřel se o&#160;futra oken a&#160;viděl, jak hráči biliáru se nahrnuli k&#160;oknům hospody a&#160;dívali se, kdo to sem přijel, nebo kdo to odjíždí?</p>
			<p class="MLP-text">V&#160;kuchyni hodila matka Rosetce plášť z&#160;falešných hermelínů přes ramena.</p>
			<p class="MLP-text">„Maminko, rychle mi dejte padesátku,“ řekla Rosetka.</p>
			<p class="MLP-text">Matka otevřela otlučený kredenc a&#160;vzdychla si: „Ach ty můj bóže.“</p>
			<p class="MLP-text">Pak atlasová róba vyběhla na pavlač.</p>
			<p class="MLP-text">Matka se jednou rukou opírala o&#160;zábradlí, druhou o&#160;bolavý kyčelní kloub. A&#160;dívala se, jak točitým schodištěm se snáší na dvůr bílý plášť z&#160;falešných hermelínů a&#160;skleněné kramflíčky vycvakávají hluk lepšího světa.</p>
			<p class="MLP-text">Rosetka vyběhla na dvorek, stála nad kanálem a&#160;ručkou pokynula matce a&#160;upřímně se na ní zasmála. Matka potřásla hlavou a&#160;zavřela oči.</p>
			<p class="MLP-text">Jedna ze stařen řekla jedovatě: „Bude pršet, jsou cejtit kanály.“<a id="x.24774"></a></p>
		</div>
</body>
</html>