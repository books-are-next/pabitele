<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>pabitele-8</title>
		<link href="../Styles/pabitele_idstyles.css" rel="stylesheet" type="text/css"/>
	</head>
	<body id="pabitele" xml:lang="cs-CZ">
		<div>
			<p id="toc_marker-6" class="MLP-uroven2-kapitola">Automat Svět</p>
			<p class="MLP-text-bez1radku">Zasklenou stěnou automatu stékaly stříbrné curůčky večerního deště, po náměstíčku kráčelo několik chodců v&#160;předklonu a&#160;drželo si klobouk nebo deštník.</p>
			<p class="MLP-text">A&#160;do automatu pronikala ze salonku v&#160;prvním patře veselá hudba a&#160;hovor, který propukal v&#160;nezávazný smích. Paní výčepní roztočila piva a&#160;šla na toaletu.</p>
			<p class="MLP-text">Když otevřela dveře, metr od podlahy visely perforované stře­více, pak do žlutočerveně kostkované sukně zastrčené nohy a&#160;potom kabátek se zplihlýma rukama z&#160;rukávů a&#160;dívčí hlavou vyvrácenou ke klopě… Oběšená dívka na pásku od montgomeráku na klice větracího okénka.</p>
			<p class="MLP-text">„No,“ řekla paní výčepní, pak přinesla štafle, jedna prodavačka nadzvedla tu oběšenou a&#160;paní výčepní ji dlouhým nožem od salámu odřízla. A&#160;hodila si dívku na ramena a&#160;odnesla ji za výčep do alkovny, položila ji na odkládací stůl, uvolnila škrtící pásek.</p>
			<p class="MLP-text">A&#160;zvedla oči.</p>
			<p class="MLP-text">Za zasklenou stěnou automatu stál v&#160;dešti mužský a&#160;zíral na ten odkládací stůl.</p>
			<p class="MLP-text">Paní výčepní zatáhla kartonovou záclonku.</p>
			<p class="MLP-text">Pak přijel pohotovostní vůz.</p>
			<p class="MLP-text">Mladý lékař vběhl do automatu, dva zřízenci vytahovali nosítka. Lékař položil ucho na dívčí hruď, vzal ji za zápěstí a&#160;rozhrnul karton a&#160;rukama ukazoval, aby zřízenci už nechodili.</p>
			<p class="MLP-text">„Jsme tady zbytečný,“ řekl.</p>
			<p class="MLP-text">„A&#160;co my tady s&#160;ní?“ optala se paní výčepní.</p>
			<p class="MLP-text">„Přijede patologie,“ řekl.</p>
			<p class="MLP-text">„Tak ať přijede brzy, prodáváme tady jídlo a&#160;pití.“</p>
			<p class="MLP-text">„Tak to tu na tu chvilku zavřete,“ řekl doktor a&#160;vběhl do deště a&#160;pohotovostní auto se s&#160;ječením rozjelo.</p>
			<p class="MLP-text">A&#160;do automatu pronikala ze salonku v&#160;prvním patře veselá hudba a&#160;hovor, který propukal v&#160;nevázaný smích. Před zasklenou stěnou stálo několik zvědavců, tiskli dlaně na tabuli a&#160;ty ruce byly bílé a&#160;nepřirozeně velké. A&#160;nad nimi se leskly zvědavé oči.</p>
			<p class="MLP-text">Pak ke dveřím přišel vysoký mladík. Byl promoklý a&#160;oba rukávy měl zabílené, jak vrážel ode zdi ke zdi. Vzal za kliku a&#160;chtěl zase jít.</p>
			<p class="MLP-text">Paní výčepní odemkla.</p>
			<p class="MLP-text">„Pojďte, člověče, dál, pojďte mě pobavit,“ řekla, a&#160;když vešel, spráskla nad ním ruce, „to vás přejela tramvaj? Nebo jste spadl ze skály?“</p>
			<p class="MLP-text">„Něco horšího,“ řekl, „předevčírem mi utekla snoubenka.“</p>
			<p class="MLP-text">A&#160;sahal si špinavýma rukama do očí.</p>
			<p class="MLP-text">„Vy jste zasnoubenej? Vždyť jsem vás ještě neviděla se ženskou,“ podivila se a&#160;nořila do dřezu prázdné sklenice, a&#160;když dotočila piva, postavila je za sebe do výtahu, stáhla okénko a&#160;zmáčkla knoflík. Vzala jednu sklenici a&#160;hodila ji po cínové mokré ploše výčepního pultu a&#160;ten půllitr jel a&#160;zastavil se pod rukou mladíka.</p>
			<p class="MLP-text">Napil se, otřel botku o&#160;mosazný klandřík a&#160;díval se, jak ze střevíce kape voda.</p>
			<p class="MLP-text">„Utekla,“ řekl, „roztloukali jsme k&#160;večeři starej chleba a&#160;holka si vzpomněla, že je z&#160;baronský rodiny, a&#160;hned křičela: ‚Karlíku, já bych tvý mutře nejradši strčila do držky ruční granát!‘ A&#160;já ji chlácholím: ‚Holka, takhle mi nemluv před svatbou!‘ Ale vona vzala nůž, takovej zavírací žabikuch, a&#160;zabodla tu kudlu do dveří. A&#160;nůž se zavřel a&#160;holka se řízla. A&#160;už jsem zavíral vokno, aby mi sebou nemrskla z&#160;vokna. Vona holka byla po sebevraždě jak metař po bagu.“</p>
			<p class="MLP-text">„Starej chleba jste roztloukali k&#160;večeři?“ divila se paní výčepní.</p>
			<p class="MLP-text">„No jo. To ale taky chtěla, abysme se zavraždili spolu,“ pokračoval, „povídala mi: ‚Hele, Karlíku, votevřeme vokno, vezmeme se za ruce a&#160;vyskočíme z&#160;vokna.‘ A&#160;už jsme byli vykoupaný, v&#160;nejhezčích šatech a&#160;koukám do propasti dvora, abysme neskočili na nějaký dítě, a&#160;koukám a&#160;v&#160;prvním patře je tak pitomě natažená anténa, že kdybychom skočili ze třetího patra, kde bydlíme, určitě bysme si o&#160;ten drát uřízli ucho nebo nos a&#160;zohavili bysme se,“ řekl a&#160;pivo mu teklo podle úst jak řídký vous.</p>
			<p class="MLP-text">„To přeci musí bejt putna, jak budete vypadat pak,“ řekla výčepní a&#160;založila si ruce a&#160;byla krásná jak socha na ministerstvu zemědělství.</p>
			<p class="MLP-text">A&#160;do automatu pronikala ze salonku v&#160;prvním patře veselá hudba a&#160;hovor, který propukal v&#160;nevázaný smích.</p>
			<p class="MLP-text">„Jsem estét a&#160;tím je řečeno vše,“ řekl, „tý mý holce by to bylo jedno. Už jednou se mi přiškrtila páskem od montgomeráku, tak tak jsem ji zachránil. A&#160;vona řvala: ‚Ty kreténe, proč jsi mě vodil zpátky, už jsem byla v&#160;limbu!‘ A&#160;sousedi na nás tloukli a&#160;volali: ‚Pane Karlíčku, co to tam děláte? Jsou tady děti!‘ A&#160;moje snoubenka křičela: ‚Ty vaše děti bych nejradši pobila a&#160;zapálila potom barák!‘ A&#160;tak, abych ji utišil, vzal jsem ji za ruku a&#160;za nohu a&#160;chtěl jsem ji roztočit, ale špatně jsem si to vypočítal a&#160;holka se hlavou vbourala skrz výplň dveří až na chodbu a&#160;porazila sousedku, která klečela u&#160;klíčový dírky. A&#160;ta moje holka povídá: ‚Paní, my si s&#160;Karlíkem můžeme dělat doma to, co chceme, viď, Karlíku!‘“ usmíval se mladík a&#160;oči měl vroubené červeným zánětem jak telegram.</p>
			<p class="MLP-text">„To je strašný,“ řekla paní výčepní, „jen se podívejte! Ta svoloč si přinesla i&#160;stoličky!“ A&#160;natočila šnyt piva a&#160;vyšla od výčepu k&#160;zasklené stěně, kde z&#160;druhé strany stály v&#160;lijavci desítky zvědavců, šeptali si, někteří už seděli na stoličce a&#160;tiskli dlaně na tabuli skla, jako by se o&#160;ní ohřívali. A&#160;vypadali jak zrůdy.</p>
			<p class="MLP-text">Paní výčepní upila piva, naklonila se, zasklenou stěnu měla na očích skoro jako brejle, pak couvla a&#160;chrstla zbytek piva na tu průhlednou zeď. Pěna piva tekla po zasklených portrétech.</p>
			<p class="MLP-text">„Pražáci,“ řekla a&#160;pokrčila rameny.</p>
			<p class="MLP-text">A&#160;vrátila se za pípy, dotočila sklenice a&#160;jednu hodila po mokré cínové ploše pultu a&#160;půllitr se zastavil pod mladíkovou rukou.</p>
			<p class="MLP-text">„Člověče,“ řekla, „já musím bejt u&#160;všeho. Loni si jdu špacírem podle trati, po druhý straně jde holka, a&#160;když přijede vlak, tak holka skočí pod lokomotivu, tak, že z&#160;pešunku se mi vykutálí k&#160;nohám její hlava. A&#160;mrká vočima!“</p>
			<p class="MLP-text">Mladík ale byl do sebe ponořený jak sklápěcí šicí stroj.</p>
			<p class="MLP-text">„Já se tý mý holky stejné nevzdám,“ řekl, „kdyby nic, tak proslavila českou grafiku tím, že byla frigidní. Kdybych měl normální ženskou, tak copak? Milovali bysme se, ale absolutní grafika by byla v&#160;čudu.“</p>
			<p class="MLP-text">Zvedl sklenici a&#160;pivo mu teklo za košili.</p>
			<p class="MLP-text">A&#160;do automatu pronikala ze salonku v&#160;prvním patře veselá hud­ba a&#160;hovor, který propukal v&#160;nevázaný smích. Výtahem sjížděly z&#160;restaurace tácy se zaschlou pěnou na prázdných sklenicích.</p>
			<p class="MLP-text">„Taky mi ta moje holka pořád vyčítala, že jsem blázen, ale jak bych mohl šílet a&#160;přitom chodit do fabriky a&#160;těmahle rukama rýsovat na přesnost jedný setiny milimetru profily trupů, zákluzný brzdy tryskáčům…“</p>
			<p class="MLP-text">„No ne, to už přestává všecko,“ rozkatila se paní výčepní.</p>
			<p class="MLP-text">A&#160;několik zvědavců sedělo na slizkých pérujících větvích a&#160;jak v&#160;tramvaji se přidržovali rukou v&#160;korunách lip a&#160;z&#160;té ptačí perspektivy se dívali rovnou dolů, do automatu, na kartónovou záclonu, maličko poodhrnutou, kde na odkládacím stole ležela ta oběšená.</p>
			<p class="MLP-text">„Já musím bejt u&#160;každýho maléru,“ posteskla si paní výčepní, „jdu temnou nocí přes Krčák, sejdu z&#160;cesty, takhle hmatám rukama do křoví jak slepej Hanuš v&#160;orloji… a&#160;vezmu někoho za studenou ruku. Škrtnu sirkou, zvednu ji… a&#160;na mě plazí jazyk voběšenej chlap. Pěkně tam ale leje…!“ řekla a&#160;přes hlavy zvědavců se dívala k&#160;sodíkovým lampám, za kterými vítr odkrýval větve akátů a&#160;osvětlené hodiny na Zámečku.</p>
			<p class="MLP-text">A&#160;do automatu pronikala ze salonku v&#160;prvním patře veselá hudba a&#160;hovor, který propukal v&#160;nevázaný smích.</p>
			<p class="MLP-text">V&#160;zasklených dveřích se zjevil zmáchaný mladík v&#160;montérkách a&#160;ukazoval basu s&#160;nádobami na pivo.</p>
			<p class="MLP-text">Paní výčepní odemkla, pak brala nádoby a&#160;točila do nich pivo a&#160;divila se:</p>
			<p class="MLP-text">„Člověče, takovej seš fešák, a&#160;že seš tak postrojenej?“</p>
			<p class="MLP-text">„To je v&#160;naší fabrice taková móda,“ povídá montér, „kluci, který chodějí z&#160;práce jako frájové, tak ti se v&#160;práci postrojujou, panenkomarjá! Jeden čas byla móda záplatovaný montérky. Tak dílny zářily šaškovskejma záplatama jak na plese vagabundů. Pak se začaly nosit spravovaný montérky drátkama. A&#160;zase celá fabrika chrastila jak pimprlata. Ale dneska jdou rozbitý škrpály,“ řekl mladík a&#160;ukázal pracovní botu bez podrážky a&#160;místo tkaniček mosazný drát, „a u&#160;kalhot musíme mít jednu nohavici buďto ujetou, nebo rozžužlanou vozubeným soukolím,“ řekl mladý montér a&#160;poodstoupil, aby se ukázal.</p>
			<p class="MLP-text">„Fešáček,“ pochválila výčepní a&#160;stavěla plné nádoby s&#160;pivem do basy.</p>
			<p class="MLP-text">„A&#160;holky, který chodějí do fabriky jako kinohvězdy, dneska v&#160;práci nosejí gumový holinky s&#160;hrůzným žralokem,“ řekl mladík a&#160;mokré ryšavé vlasy se mu vlnily a&#160;leskly jak měděné špony, „ale paní výčepní, na co ty lidi čekaj v&#160;tom dešti?“</p>
			<p class="MLP-text">„Nahoře je slavná svatba,“ obrátila oči v&#160;strop.</p>
			<p class="MLP-text">Pak se znalecky dívala na krásného montéra, který si palcem pořád natahoval jedinou kšandu, která mu pořád padala. Když odešel, optala se:</p>
			<p class="MLP-text">„A&#160;jak vám? Pořád se vám ve fabrice líbí?“</p>
			<p class="MLP-text">„Pořád,“ řekl mladík. „Bez fabriky, tak jako bez tý mý holky, nemůžu žít. Vždyť mi instalovali moji první výstavu,“ zjihnul, „instalovali! Ale napřed jsem se musel pohádat s&#160;referentem, kterej mi pak poradil, abych si ty svoje grafiky pověsil do sálu v&#160;noci. Tak jsem se tam vloupal a&#160;ty moje artefakty na téma Hmatový prožitek fabriky jsem nalípal na panelovou stěnu. A&#160;kulturní referent, když to ráno viděl, tak se zhrozil a&#160;chvíli jsme se tahali a&#160;já mu natrh kabát…, ale vernisáž byla. Dělníkům se to líbilo. Jako kulturní vložka zpívaly slepý děti, nad kterejma se táhl přes celej balkon nadpis: Jako oko v&#160;hlavě musíme střežit svoji jednotu. A&#160;dneska se fabrika vytahuje, že první výstavu jsem měl doma, v&#160;podniku…“</p>
			<p class="MLP-text">A&#160;ze salonku restaurace v&#160;prvním patře sestupoval veselý hovor, který propukal v&#160;nevázaný smích. První sestoupila nevěsta v&#160;bílém závoji, byla mladá a&#160;oči jí zářily alkoholem a&#160;otáčela se a&#160;sváděla ženicha po schodech. A&#160;mládenci a&#160;družičky se přidržovali zábradlí a&#160;packali o&#160;vlečku. Nevěsta zpívala a&#160;tloukla do rytmu svatební kyticí a&#160;po diagonále schodiště seběhla do zaskleného průjezdu, pokřikovala na zvědavce a&#160;pak vyběhla do stříbrného proutí deště, rozpřáhla ruce, zvrátila hlavu a&#160;vlasy a&#160;klobouček ji v&#160;lijavci zplihly a&#160;voda vymodelovala její krásné tělo. Ženich a&#160;ostatní svatebčané se s&#160;jásotem přidali. Pak kráčeli po druhé straně chodníku v&#160;řadě za sebou, nevěsta se otáčela s&#160;košťálem svatební kytice a&#160;taktovala do zpěvu a&#160;pochodu. „Veselá svatba, tak jak má bejt,“ řekla paní výčepní a&#160;slezla z&#160;bedýnky od lahvového piva, „ale ta vaše snoubenka vám utekla včera?“</p>
			<p class="MLP-text">„Ne, předevčírem,“ řekl a&#160;mnul si červené oko, „a ani se jí nedivím. Vona holka byla sečtělá Červenou knihovnou a&#160;životopisama slavnejch mužů. Tak chtěla, abych měl dva pokoje a&#160;přijímal hosty a&#160;tu svoji absolutní grafiku si dělal po večerech jako koníčka. Proto mi taky pořád hrozila minulostí nebo budoucností, buďto milencema, co kterej s&#160;ní dělal, nebo jen dělat chtěl, anebo tím, že mi uteče zpátky k&#160;rodičům, který měli sedum set let nazpátek rodokmen a&#160;jeden jejich předek byl papežským komořím. Ale co to bylo platný, když zálohu nebo dobírku jsem s&#160;ní utratil za dva dny? Pak jsme si tloukli kladivem k&#160;večeři starej chleba, nebo ta moje holka chodila prodávat typizovaný flašky nebo rozstříhala nějaký svoje kvádro a&#160;chodila to prodávat do sběru jako starý hadry. Ovšem, podnětné to bylo, protože jináč jsme žili absolutně.“</p>
			<p class="MLP-text">A&#160;k&#160;zaskleným dveřím došli dva členové SNB.</p>
			<p class="MLP-text">„To je dost, že jdete,“ řekla paní výčepní a&#160;esenbáci vydupávali z&#160;holínek vodu, „tady ti raplové mi z&#160;toho udělali panoptikum,“ a&#160;ukázala na zvědavce, kteří se ztišili a&#160;oči se jim leskly očekáváním. „Já se z&#160;těch lidí stejné zbohním,“ řekla, „k čemu budou takoví? Dívat se na popravy!“</p>
			<p class="MLP-text">A&#160;když vzhlídla k&#160;mladšímu esenbákovi, ustrnula: „To jste chytil špatně kontrafaleš?“ Esenbák vytáhnul kapesní zrcátko, a&#160;když si prohlídnul modřinu pod okem, řekl: „Vzala mě kopytem.“</p>
			<p class="MLP-text">Staršina dodal.</p>
			<p class="MLP-text">„Co jsem říkal? Nepouštěj se do hovoru s&#160;vožralou svatbou. A&#160;slovo dalo slovo a&#160;náš mladej si vylicitoval od ženicha pěknej monokl.“</p>
			<p class="MLP-text">„Ale předvedl jsem ho! A&#160;zamyky zamyky,“ ukázal esenbák a&#160;zase si prstem ohmatával obočí.</p>
			<p class="MLP-text">„Tak kde je ta holka?“ optal se staršina.</p>
			<p class="MLP-text">„Tady,“ řekla paní výčepní a&#160;rozhrnula kartonovou záclonku. A&#160;skleněná stěna automatu byla plná bílých dlaní, o&#160;záda těch u&#160;skla se opíraly dlaně těch, co stáli vzadu, několik zvědavců v&#160;průtrži mračen viselo na kandelábru a&#160;jakýsi dědeček stál v&#160;koruně lípy jak pavián a&#160;vítr mrskal v&#160;oponách a&#160;drapériích déšť…</p>
			<p class="MLP-text">Mladý esenbák vytáhl notes a&#160;upravil kopírovací papír. Paní výčepní chodila podle stěny, lehounce plivla jednomu zvědavci do obličeje, ale ten se ani nehnul a&#160;plivanec stékal po skleněné stěně jak mléčná slza.</p>
			<p class="MLP-text">„Copak jsem zabila tátu řetězem?“ zvolala paní výčepní a&#160;kloubem klepla dalšího zvědavce do čela a&#160;rozkacená šla, odvázala zástěru a&#160;přikryla pípy, pak si rozpustila své ohromné vlasy, stočené do termitího hnízda, nastrkala vlásenky do úst a&#160;znovu, jako by pletla pětikilovou vánočku, vytočila si do serpentiny vlasy, a&#160;když je upevnila vlásničkami, vešla do alkovny a&#160;sedla si na židli.</p>
			<p class="MLP-text">„To je dobře, že jdete,“ řekl staršina, „rozepněte jí blůzičku. Ta holka nemá doklady a&#160;na hotovosti… třicet halířů…“</p>
			<p class="MLP-text">Pak se k&#160;zaskleným dveřím prodrala nevěsta a&#160;pokorným prstíkem ťukala. Mladík jí otevřel. Nevěsta vešla, vyzula si stříbrný střevíček a&#160;vylila z&#160;něj vodu. Svatební klobouček a&#160;podmalované oči jí pustily barvu.</p>
			<p class="MLP-text">„Tak co?“ řekla. „Pustíte mi ho, nebo nepustíte?“</p>
			<p class="MLP-text">„Nepustím,“ řekl esenbák.</p>
			<p class="MLP-text">„A&#160;pročpak nepustíte?“</p>
			<p class="MLP-text">„Protože mě urazil při výkonu služby.“</p>
			<p class="MLP-text">„Ale vždyť tam tak moc nemáte,“ řekla nevěsta a&#160;sklonila se a&#160;napila se z&#160;kohoutku, který pořád tekl do dřezu.</p>
			<p class="MLP-text">„Mám to voko modrý jako kopírák,“ řekl esenbák, když se podíval do kulatého zrcátka.</p>
			<p class="MLP-text">„Tak jste nás měl nechat na pokoji. Vy jste začal. Tak teďka to musíte dokončit. Kdy mi ho pustíte?“</p>
			<p class="MLP-text">„Až zejtra!“</p>
			<p class="MLP-text">„Tak tady počkám na vás, půjdete se mnou spát, já o&#160;svý svatební noci nebudu sama.“</p>
			<p class="MLP-text">„Nejste mý gusto,“ řekl esenbák a&#160;zvedl se.</p>
			<p class="MLP-text">„Ale božíčku, tak jsou tady jiní,“ zvolala nevěsta a&#160;udělala valčíkový obrat a&#160;optala se mladíka, „co vy, líbím se vám?“</p>
			<p class="MLP-text">„Líbíte,“ řekl, „docela se podobáte mý holce, co mi utekla. Zrovna máte ten samej kukuč, když ke mně přiběhla poprvně do sklepa, s&#160;takovým kufírkem, jaký mají holčičky na panenku, taky tak skoro naboso, jen křápy s&#160;perforovaným jazykem, taky takový vlasy přistřižený jako ty holky v&#160;polepšovně v&#160;Kostomlatech. A&#160;potom! Máte taky na voku modrý cink jak střepinku chalcedonu. Líbíte se mi, jste mý gusto.“</p>
			<p class="MLP-text">„A&#160;vy se mně líbíte taky,“ řekla nevěsta a&#160;natočila do stříbrného střevíčku vodu, zvedla skelný kramflíček jako pohár a&#160;s&#160;chutí se napila.</p>
			<p class="MLP-text">„Proti gustu žádnej dišputát,“ řekla a&#160;mlaskla.</p>
			<p class="MLP-text">Mladý esenbák se posadil, staršina rozhrnul záclonku a&#160;diktoval:</p>
			<p class="MLP-text">„Neznámá je asi sto šedesát centimetrů vysoká, oblečená v&#160;žlutočervený kostkovaný kostýmek. Na nohách měla černé střevíce s&#160;perforovaným jazykem. Růžová blůzička je zdobena límečkem, který je krajkový, na špičkách zdobený růžičkami…“</p>
			<p class="MLP-text">Mladý esenbák vstal, šel zavřít dveře, kterými vstoupil mladík s&#160;nevěstou do korálků večerního lijavce. Když se posadil, psal esenbák dál to, co mu staršina diktoval…</p>
			<p class="MLP-text">Pak přijelo auto patologie.</p>
			<p class="MLP-text">„Ta moje holka, když ke mně přiběhla poprvně,“ řekl mladík.</p>
			<p class="MLP-text">„Neslyším!“ vykřikla nevěsta a&#160;vítr jí odvával slova od úst.</p>
			<p class="MLP-text">„Ta moje holka,“ křičel jí do ucha, „když ke mně přiběhla, tak jsem zrovna dodělal posmrtnou masku kamarádovi. A&#160;tak abych jí udělal takovou masku taky, že začne pak novej život. Položil jsem ji na stůl, natřel vazelínou, do nosu strčil kornouty z&#160;novin a&#160;pak jí lil na obličej tekutou sádru…, na krku měla ručník jak po vraždě…, a&#160;já jsem ji držel za ruku a&#160;cítil seizmografický záznam jejího srdce…“</p>
			<p class="MLP-text">„To je krásný!“ volala nevěsta a&#160;vítr jí strhl klobouček a&#160;mihnutím ho odnesl do černého nebe.</p>
			<p class="MLP-text">Pak se mladík zastavil a&#160;díval se na parčík pod sodíkovými lampami, kde vichr od kůlu odpoutal mladé topoly, které se ohýbaly tak, až si větvičky máchaly v&#160;kalužích.</p>
			<p class="MLP-text">„Přidržte ten stromek,“ volal mladík a&#160;roztrhl si kravatu a&#160;půlkami přivázal pevně kmen.</p>
			<p class="MLP-text">„Co je vám do těch stromků?“ křičela.</p>
			<p class="MLP-text">„Držte pořádně!“</p>
			<p class="MLP-text">„Povídám, co je vám do těch stromečků?“</p>
			<p class="MLP-text">„Polámaly by se.“</p>
			<p class="MLP-text">„Tak ať se polámou! Co vám je do toho?“</p>
			<p class="MLP-text">„Ty veřejný stromečky jsou moje zrovna tak jako zase to, co si já myslím a&#160;co dělám, patří veřejnosti. Slečno! Já už jsem veřejnej tak jako veřejnej pisoár, tak jako veřejnej park.“ </p>
			<p class="MLP-text">Volal a&#160;utrhl z&#160;nevěsty mokrou a&#160;zablácenou vlečku a&#160;mocnými pohyby, jako by dirigoval orchestr, roztrhal hedvábí na cáry, ze kterých pak uvil provazy.</p>
			<p class="MLP-text">„A&#160;když sádra zaschla,“ křičel, „nemohl jsem tu moji holku z&#160;ní dostat, leda majzlíkem. Tak jsem jí musel vystříhat vlasy do půl hlavy a&#160;to nás sblížilo. A&#160;vona mi řekla, že tou posmrtnou maskou začíná novej život. Tři dny se mi zpovídala, já jsem z&#160;těch zpovědí tloukl hlavou do zdi. Ještě že jsem měl připravenej sud dehtu na izolaci sklepních stěn… Tak ve funkci zpovědníka jsem namáčel štětku do toho téru a&#160;pod dojmem těch konfesí čáral po bílý zdi, zatímco mi vypravovala, jak ji vodili andělíčkem pod paží na záchod zvracet, jak ji jeden vopustil a&#160;ona ležela za noci ve Stromovce a&#160;žalem jedla hlínu… a&#160;tak dále, tak dlouho se mi černě zpovídala, až byla bílá, a&#160;já jsem na bílou zeď sklepa vyčáral celej barel černýho dehtu. Ještě by tam byl kousek šatu? Provazy došly!“</p>
			<p class="MLP-text">„Utrhněte si,“ řekla a&#160;nastavila ramínko.</p>
			<p class="MLP-text">Vzal za ně a&#160;mocným cuknutím, jak se ulamuje větev nebo průvodčí zatáhne za řemínky v&#160;tramvaji, jedním škubnutím strhl z&#160;ní zbytek svatebních šatů.</p>
			<p class="MLP-text">Zablesklo se a&#160;nevěsta stála polonahá ve veřejném parčíku.</p>
			<p class="MLP-text">„Hele,“ řekla, „udělejte mi taky posmrtnou masku!“<a id="x.24768"></a></p>
		</div>
</body>
</html>