<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>pabitele-9</title>
		<link href="../Styles/pabitele_idstyles.css" rel="stylesheet" type="text/css"/>
	</head>
	<body id="pabitele" xml:lang="cs-CZ">
		<div>
			<p id="toc_marker-7" class="MLP-uroven2-kapitola">Chcete vidět zlatou Prahu?</p>
			<p class="MLP-text-bez1radku">Maličký majitel pohřebního ústavu pan Bamba vyšel z&#160;města a&#160;sestoupil k&#160;řece. Pak se vydal k&#160;dubinám.</p>
			<p class="MLP-text">„Pane Bamba!“ Otočil se.</p>
			<p class="MLP-text">„A&#160;hele, pan Kytka!“ řekl pan Bamba. „Copak u&#160;vody? Jdete si na inspiraci?“</p>
			<p class="MLP-text">„Ne,“ řekl pan Kytka, „ale jdu právě od vás a&#160;vaši fyziku jsem doma nezastihl. Pane Bamba, neměl byste pro mě trošku času?“</p>
			<p class="MLP-text">„Pro básníka dycinky,“ řekl pan Bamba.</p>
			<p class="MLP-text">„Tak tedy naše surrealistická skupina by chtěla, abyste jí půjčil na jeden večer ten váš magacín.“</p>
			<p class="MLP-text">„A&#160;to snad ne! Nebo byste chtěli v&#160;mým skladišti na rakve dělat kabaret?“</p>
			<p class="MLP-text">„Žádnej kabapysk, pane Bamba, abyste věděl, my přísaháme nejen na Bretona a&#160;Eluarda, ale i&#160;na Karla Hynka Máchu.“</p>
			<p class="MLP-text">„No a…?“</p>
			<p class="MLP-text">„A&#160;u&#160;vás by byla přednáška k&#160;výročí jeho smrti a&#160;tu přednášku by přednesl Jan z&#160;Wojkowic.“</p>
			<p class="MLP-text">„Jan z&#160;Wojkowic? Vždyť je připoután dvacet let na lůžko!“</p>
			<p class="MLP-text">„Právě proto běžím za vámi, pane Bamba,“ řekl básník, „abyste věděl, že my do toho vašeho magacínu na rakve přineseme stařičkého básníka i&#160;s&#160;tou jeho postelí.“</p>
			<p class="MLP-text">„To tedy bude hlína,“ prohlásil pan Bamba.</p>
			<p class="MLP-text">„Přesně tak,“ řekl básník Kytka a&#160;díval se v&#160;chůzi přes kamennou zídku, za kterou se popásali dva bejčci.</p>
			<p class="MLP-text">„To se bude taky fotografovat, ne?“ optal se pan Bamba a&#160;vystupoval na špičky.</p>
			<p class="MLP-text">„Přesně tak. A&#160;ty pornografie se pošlou do Parizu, k&#160;rukám samotnýho André Bretona. To jsou krávy jako bejci,“ dodal básník.</p>
			<p class="MLP-text">„Kde?“ optal se pan Bamba a&#160;vystupoval na špičky.</p>
			<p class="MLP-text">„Když dovolíte, já vás pozvednu!“</p>
			<p class="MLP-text">A&#160;majitel pohřebního ústavu zvedl ručičky jak peroutky a&#160;obrovitý básník jej lehce zvedl.</p>
			<p class="MLP-text">Když se pan Bamba dosyta vynadíval přes kamennou zídku, prohlásil: „To nejsou bejci, ale krávy.“</p>
			<p class="MLP-text">„Už chcete na zem?“</p>
			<p class="MLP-text">„Už dost,“ řekl pan Bamba a&#160;pokračoval v&#160;chůzi, „jen jestli stařičký básník bude s&#160;tím přenášením svolnej. Von věří jen na přenášení myšlenek.“</p>
			<p class="MLP-text">„Je to hotový,“ řekl básník, „můj poslední sexuální objekt, krásná slečna z&#160;pošty, je slabá na prsa. Tak se nechává stařičkým básníkem léčit vkládáním rukou. Tím pádem to s&#160;ním už projednala.“</p>
			<p class="MLP-text">„Pane Kytka, nemlátíte se mnou? Neděláte si srandu?“</p>
			<p class="MLP-text">„Já? Z&#160;vás si dělat střevní katarh, diaré?“</p>
			<p class="MLP-text">„Dobrá, věřím vám.“</p>
			<p class="MLP-text">Tak kráčeli podle dubiny a&#160;na druhé straně cvičili hasiči, přilby se blyštěly a&#160;rozhazovaly mosazná prasátka. Dva hasiči klečeli u&#160;stříkačky, jeden držel hubici hadice, byl pořádně rozkročen, protože očekával mocný proud vody. A&#160;trubač stál s&#160;jednou rukou v&#160;pase a&#160;druhou tiskl trubku k&#160;ústům a&#160;šilhal na velitele, který mu teď dal znamení a&#160;trubač troubil, ale z&#160;hubice hadice nevystřikl ani krapet vody.</p>
			<p class="MLP-text">„Maj polámaný libido,“ řekl básník.</p>
			<p class="MLP-text">„Já ale mám magacín na rakve ve sklepení. A&#160;pro uhlí chodím do prvního patra,“ řekl pan Bamba.</p>
			<p class="MLP-text">„Tím to bude paranoidnější,“ liboval si pan Kytka a&#160;otočil se a&#160;křičel přes vodu, „ať vám ty vaše stříkačky fungujou!“</p>
			<p class="MLP-text">„Ty krávo jedna jordánská,“ křičel hasič, „jen ať funguje ta tvoje!“</p>
			<p class="MLP-text">„Jen jestli se dostaneme s&#160;tou postelí do mýho sklepa,“ trnul pan Bamba, „a co kdyby pršelo? Nebylo by dobrý zasunout tu postel i&#160;s&#160;básníkem do mýho pohřebního vozu? A&#160;jet s&#160;ním podle podloubí a&#160;stařičký básník by ťukal na lidi a&#160;ukláněl se?“</p>
			<p class="MLP-text">„Přesně tak,“ prohlásil básník, „bylo by to schizofrenické. Ale pane Bamba, vy máte nápady! Nechtěl byste chodit do surrealistické skupiny?“</p>
			<p class="MLP-text">„Nechtěl,“ řekl skromně pan Bamba, „jsem členem okrašlovacího spolku.“</p>
			<p class="MLP-text">„Tak hlavně aby byl dostatek těch černých sametových látek, co máte na dekoraci katafalků. Vyčabrakovali bychom jimi to vaše sklepení.“</p>
			<p class="MLP-text">„To je pravda,“ dodal pan Bamba, „s těma sametama když se jenom pohne, sypají se z&#160;nich nebožtíci.“</p>
			<p class="MLP-text">„Přesně tak. Ale co kdybychom nechali natisknout pozvánky na tu máchovskou přednášku… na ty fialový pohřební stuhy?“ optal se básník a&#160;křičel přes vodu: „Ať vám ty vaše stříkačky fungujou!“</p>
			<p class="MLP-text">„Ty krávo jedna jordánská, chceš dostat přes držku?“ volali hasiči a&#160;vběhli až pokolena do vody a&#160;hrozili.</p>
			<p class="MLP-text">„Tak fotografie mýho magacínu budou až v&#160;Paříži…,“ liboval si majitel pohřebního ústavu.</p>
			<p class="MLP-text">„Tak. Protože my surrealisté jsme hnutí mezikontinentální,“ řekl básník a&#160;ukázal hrdě na sebe, „jsme muži zasažení bleskem, muži ležící u&#160;nohou sfingy,“ a&#160;otočil se a&#160;zakřičel přes vodu: „Ať vám ty vaše stříkačky fungujou!“</p>
			<p class="MLP-text">Hasiči nechali montování stříkačky a&#160;i s&#160;velitelem vběhli po kolena do vody a&#160;hrozili šroubováky a&#160;francouzskými klíči: „Ty krávo jedna Bambova, chceš spadnout do labatýho po držce?“</p>
			<p class="MLP-text">Pan Bamba se polekal: „Ale to jsem já nekřičel!“ zakřičel. </p>
			<p class="MLP-text">„Až půjdeš s&#160;pohřbem, křížek ti vo hlavu votlučem!“ chraptěl velitel.</p>
			<p class="MLP-text">„Podívejte se, člověče, co jste to spískal,“ mračil se pan Bamba, „hasičů je hodně a&#160;budou zadávat pohřby konkurenci. A&#160;hasičský pohřby jsou slavnostní!“</p>
			<p class="MLP-text">„Ozvláštňujeme těm dobrým mužům život,“ prohlásil básník a&#160;stulil dlaně v&#160;troubu a&#160;křičel: „To jsem křičel já, Kytka!“</p>
			<p class="MLP-text">„I&#160;ty parchante Kytků!“ hulákal velitel. „My tě vosolíme taky!“</p>
			<p class="MLP-text">Pan Bamba si zamnul ručky.</p>
			<p class="MLP-text">„Pane Kytka, vy nejste jen básník, ale i&#160;charakter. Hele, co kdy­bysme sundali z&#160;drogerie toho bílýho anděla a&#160;pověsili ho potom v&#160;mým magacínu nad postel? Nebo jestli by nedovolil hodinář Cerha sundat ty jeho veliký hodiny nad krámkem a&#160;instalovat je nad čtoucího stařičkýho básníka? Bylo by to milý, kdyby ta vteřinová ručička, veliká jak moje noha, tikala v&#160;tom máchovským večeru…“</p>
			<p class="MLP-text">Zalykával se pan Bamba a&#160;básník polykal.</p>
			<p class="MLP-text">„Pane Bamba,“ řekl po chvíli, „dvojitá maniakální delta vámi protéká, já chodím a&#160;takhle špendlíčkem kopám a&#160;hledám nápady, a&#160;vy mi to sypete z&#160;rukávu.“</p>
			<p class="MLP-text">Pak pan Kytka obrátil oči k&#160;mračnům a&#160;přimlouval se:</p>
			<p class="MLP-text">„Ne já, ale tohle je básník,“ a&#160;ukázal na majitele ústavu. </p>
			<p class="MLP-text">„Přeháníte,“ řekl skromně pan Bamba.</p>
			<p class="MLP-text">„Ne, ne,“ řekl básník, „ovšem! Pohané víry neznajíce pravdy došli… Tedy, pane Bamba, ujednáno?“</p>
			<p class="MLP-text">Napřáhl ohromnou ruku.</p>
			<p class="MLP-text">„Ujednáno,“ řekl pan Bamba a&#160;vložil svou dlaničku do básníkovy tlapy.</p>
			<p class="MLP-text">Pak pan Kytka vytáhl hodinky.</p>
			<p class="MLP-text">„Tak,“ řekl a&#160;vytáhl z&#160;náprsní kapsy pohlednice, „za chvilku hodím tyhle aspekty do poštovního vozu pražskýho vlaku. Pan poštmistr mi vyloučil tyhle artefakty z&#160;přepravy. Prej to jsou pornografie.“</p>
			<p class="MLP-text">Pan Bamba rozevřel pohlednice jak vějíř, pak se chytal za hlavu.</p>
			<p class="MLP-text">„Jak to děláte?“ trnul.</p>
			<p class="MLP-text">„Rozstříhám matce pohlavní zdravovědu, pak jeden ceník intimní toalety žen, pak Kralickou bibli,“ řekl básník a&#160;rukou zastavil majitele pohřebního ústavu, „potom se posadím na místě zvláště odlehlém a&#160;svěřím se automatickému šepotu. A&#160;lepím ty pomíchané vystřihovánky na secesní fotografie nahých žen…“</p>
			<p class="MLP-text">„A&#160;co tomu říkají v&#160;poštovním vagoně?“</p>
			<p class="MLP-text">„Předevčírem, včera, zrovna tak tomu bude i&#160;dnes. Hodím aspekty do škvíry vagonu a&#160;zabubnuju pěstí. Zřízenec vezme pohlednice, dá razítka. Já poodstoupím do kolejí a&#160;dívám se, jak se chytá za hlavu, jak ukazuje do vagonu, aby jeho kolega honem všeho nechal a&#160;přišel. Pak se dívají na aspekty a&#160;chytají se za hlavu. Potom ten se zeleným kaučukovým kšiltem vystupuje na mašinu, která je na vodě u&#160;graniku. Strojvedoucí si pucuje ruce pucvolí, dívá se na aspekty a&#160;chytá se za hlavu taky. Atraktivita surrealistických objektů je, pane Bamba, obrovská!“</p>
			<p class="MLP-text">„Když já jsem členem okrašlovacího spolku,“ bránil se pan Bamba, „ale komu to posíláte?“</p>
			<p class="MLP-text">„Krásným slečnám, které nechtějí žít v&#160;sexuální nesvobodě,“ řekl básník a&#160;dodal věštecky, „neboť skutečnost je alkoholická.“</p>
			<p class="MLP-text">„Přesně tak,“ řekl pan Bamba a&#160;zvedl hlavičku, „ale když jste mě povysadil u&#160;tý zídky, abych uviděl ty dva bejčky, vzpomněl jsem si na ten případ, jak služka ukazovala svěřenýmu chlapečkovi zlatou Prahu, a&#160;když ho postavila na podlahu, ten kluk se skácel mrtvej k&#160;zemi, slyšel jste to?“</p>
			<p class="MLP-text">„Neslyšel…,“ zbystřil básník.</p>
			<p class="MLP-text">„To by nebylo všecko, vrchol byl na soudě, když soudce křičel: ‚Jak se to mohlo stát!‘ A&#160;ta služka, obryně jako vy, se optala toho maličkýho soudce: ‚Chcete vidět zlatou Prahu?‘ a&#160;soudce řekl: ‚Chci.‘ A&#160;ta služka stiskla do dlaní hlavu toho soudce a&#160;vyzdvihla jej ke stropu. A&#160;když postavila toho soudce, skácel se a&#160;byl mrtvej taky!“</p>
			<p class="MLP-text">„To je syrák,“ řekl básník a&#160;zvedl oči k&#160;nebi a&#160;žaloval:</p>
			<p class="MLP-text">„Já to špendlíčkem hledám a&#160;kopám na náměstích, a&#160;on,“ ukázal na majitele pohřebního ústavu, „a on mi to takhle sype z&#160;rukávu!“</p>
			<p class="MLP-text">„Pane Kytka,“ přitulil se pan Bamba, „ten případ mi nedává spát, můj tatínek mi tolikrát ukazoval krásnou Prahu, ale nikdy se nic nestalo. Že by lidi byli dneska křehčí? Pojďte a&#160;zkusíme to!“</p>
			<p class="MLP-text">„Když vy mě neuzvednete,“ řekl básník.</p>
			<p class="MLP-text">„Ale vy mě. Jsem proti vám jako děťátko,“ řekl pan Bamba. </p>
			<p class="MLP-text">Na druhé straně vody motor už pracoval, trubač znovu přiložil k&#160;ústúm zlatou trumpetu, hasič držel zlatou hubici hadice a&#160;byl zakročený, aby proud vody s&#160;ním necloumal. A&#160;všechny hasičské helmy se blyštěly jak zlaté přilby. Velitel dal znamení, trubka se rozkřičela po loukách. Mocný proud vody vytryskl a&#160;házel hasičem sem a&#160;tam.</p>
			<p class="MLP-text">„Tak co?“ volal velitel hasičů a&#160;teatrálním gestem ukazoval na proud, který se chrlil obloukem až doprostředka řeky, „stříká nám to, nebo nestříká?“</p>
			<p class="MLP-text">„Teďka jo,“ volal básník, „ale co tenkrát, když jste hasili v&#160;Drahelicích?“</p>
			<p class="MLP-text">„Ty krávo jedna jordánská! Počkej, až tě potkáme!“ křičel velitel hasičů a&#160;odepjal od pasu sekyrku, vběhl do vody a&#160;dva hasiči, kteří klečeli u&#160;stříkačky, vytrhli svoje sekery a&#160;vběhli za velitelem a&#160;pak všichni hrozili zlatými sekyrkami a&#160;rozhazovali zlatá prasátka a&#160;křičeli, „držku ti rozflákáme!“</p>
			<p class="MLP-text">„Jsem proti vám jako děťátko,“ připomenul pan Bamba a&#160;oči se mu leskly.</p>
			<p class="MLP-text">„Chcete vidět zlatou Prahu?“ optal se básník.</p>
			<p class="MLP-text">„Chci,“ řekl pan Bamba a&#160;zavřel oči.</p>
		</div>
</body>
</html>